<!DOCTYPE html>
<html>
    <head>
        <title>খিড়কি</title>
    </head>
    <body>
        <i><h3>মোল্লা নাসিরুদ্দিনের গল্প</h3></i>
        <h1>খিড়কি</h1>
        <img src=https://images.prothomalo.com/prothomalo-bangla%2F2022-02%2F6e963365-b69f-474c-ad7d-40542b01a4a8%2Fhojja2.jpg?rect=0%2C0%2C1790%2C1007&auto=format%2Ccompress&fmt=webp&format=webp&w=900&dpr=1.0>
        <h3><p>নাসিরুদ্দিনের বন্ধুরা একদিন তাকে বলল, ‘চলো, আজ রাত্রে আমরা তোমার বাড়িতে খাব।’</p>
            <p>‘বেশ, এসো আমার সঙ্গে’, বলল নাসিরুদ্দিন।</p>
            <p>বাড়ির কাছাকাছি পৌঁছে সে বলল, ‘তোমরা একটু সবুর করো, আমি আগে গিন্নিকে বলে আসি ব্যবস্থা করতে।’</p>
            <p>গিন্নি তো ব্যাপার শুনে এই মারে তো সেই মারে। বললেন, ‘চালাকি পেয়েছ? এত লোকের রান্না কি চাট্টিখানি কথা? যাও, বলে এসো ওসব হবে-টবে না।’</p>
            <p>নাসিরুদ্দিন মাথায় হাত দিয়ে বলল, ‘দোহাই গিন্নি, ও আমি বলতে পারব না। ওতে আমার ইজ্জত থাকবে না।’</p>
            <p>‘তবে তুমি ওপরে গিয়ে ঘরে বসে থাকো। ওরা এলে যা বলার আমি বলব।’</p>
            <p>এদিকে নাসিরুদ্দিনের বন্ধুরা প্রায় এক ঘণ্টা অপেক্ষা করে শেষটায় তার বাড়ির সামনে এসে হাঁক দিল, ‘ওহে নাসিরুদ্দিন, আমরা এসেছি, দরজা খোলো।’</p>
            <p>দরজা ফাঁক হলো, আর ভেতর থেকে শোনা গেল গিন্নির গলা।</p>
            <p>‘ও ও বেরিয়ে গেছে।’</p>
            <p>বন্ধুরা অবাক! ‘কিন্তু আমরা তো ওকে ভেতরে ঢুকতে দেখলাম। আর সেই থেকে তো আমরা দরজার দিকেই চেয়ে আছি। ওকে তো বেরোতে দেখিনি।’</p>
            <p>গিন্নি চুপ। বন্ধুরা উত্তরের অপেক্ষা করছে। নাসিরুদ্দিন দোতলার ঘর থেকে সব শুনে আর থাকতে না পেরে বলল, ‘তোমরা তো সদর দরজায় চোখ রেখেছ; সে বুঝি খিড়কি দিয়ে বেরোতে পারে না?’</p></h3>
    </body>
</html>
